# Programowanie Aplikacji Sieciowych - Laboratorium 5

**Uwaga:** W poniższych zadaniach zakładamy, iż serwer powinien obsługiwać tylko jednego klienta w danej chwili.

1. Pod adresem `212.182.24.27` na porcie TCP o numerze `2912` działa serwer losujący liczby. Napisz program klienta, który będzie pobierał od użytkownika liczbę, a następnie będzie wysyłał ją do serwera w celu odgadnięcia wylosowanej przez serwer liczby. Po wysłaniu liczby klient powinien odbierać od serwera odpowiedź mówiącą o tym, czy udało nam się daną liczbę odgadnąć.

2. Napisz program serwera, który działając pod adresem `127.0.0.1` oraz na określonym porcie TCP będzie losował liczbę i odbierał od klienta wiadomości. W przypadku, gdy w wiadomości klient przyśle do serwera coś innego, niż liczbę, serwer powinien poinformować klienta o błędzie. Po odebraniu liczby od klienta, serwer sprawdza, czy otrzymana liczba jest:
   * mniejsza od wylosowanej przez serwer
   * równa wylosowanej przez serwer
   * większa od wylosowanej przez serwer
   
A następnie odsyła stosowną informację do klienta. W przypadku, gdy klient odgadnie liczbę, serwer powinien zakończyć działanie.

3. *Port-knocking* jest metodą pozwalającą na nawiązanie zdalnego połączenia z usługami działającymi na komputerze, do którego dostęp został ograniczony np. za pomocą zapory sieciowej, umożliwiającą odróżniania prób połączeń, które powinny i nie powinny być zrealizowane. Inaczej mówiąc, to metoda ustanawiania połączenia z hostem o zamkniętych portach.

Pod adresem `212.182.24.27` na porcie TCP o numerze `2913` działa ukryta usługa. Usługa jest zabezpieczona metodą port knocking - po otrzymaniu od klienta odpowiedniej sekwencji pakietów UDP na odpowiednie porty, otwiera wspomniany wyżej port TCP. Napisz program klienta, który odgadnie sekwencję portów UDP, a następnie odbierze od serwera wiadomość na porcie TCP.
   
**Uwaga:** Aby znaleźć porty UDP, składające się na sekwencję otwarcia docelowego portu TCP, wysyłaj do serwera wiadomość o treści `PING`. W przypadku, gdy uda się znaleźć port UDP, należący do sekwencji otwierającej port TCP, serwer odeśle wiadomość `PONG`. Porty UDP, które wchodzą w skład sekwencji kończą się na `666`. Usługa działająca na ukrytym porcie, jeśli uda się ją znaleźć, zwraca w odpowiedzi tekst: `Congratulations! You found the hidden.`

4. Napisz parę programów - klienta i serwer, w których porównasz czas przesyłu pakietów za pomocą gniazda TCP i gniazda UDP. Następnie, po przeprowadzonym teście, odpowiedz na pytania:
   * Dla którego z gniazd czas jest krótszy?
   * Z czego wynika krótszy czas?
   * Jakie są zalety / wady obu rozwiązań?